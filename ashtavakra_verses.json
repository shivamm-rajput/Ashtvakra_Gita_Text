[
  {
    "verse": "kathaṃ jñānam avāpto 'ti kathaṃ muktir bhaviṣyati\nvairāgyaṃ ca kathaṃ prāptam etad brūhi mama prabho",
    "index": "1.1"
  },
  {
    "verse": "muktim icchasi cet tāta viṣayān viṣavat tyaja\nkṣamārjavadayātoṣasatyaṃ pīyūṣavad bhaja",
    "index": "1.2"
  },
  {
    "verse": "na pṛthvī na jalaṃ nāgnir na vāyur dyaur na vā bhavān\neṣāṃ sākṣiṇam ātmānaṃ cidrūpaṃ viddhi muktaye",
    "index": "1.3"
  },
  {
    "verse": "yadi dehaṃ pṛthak kṛtya citi viśrāmya tiṣṭhasi\nadhunaiva sukhī śānto bandhamukto bhaviṣyasi",
    "index": "1.4"
  },
  {
    "verse": "na tvaṃ viprādiko varṇo nāśramī nākṣagocaraḥ\nasaṅgo 'si nirākāro viśvasākṣī sukhī bhava",
    "index": "1.5"
  },
  {
    "verse": "dharmādharmau sukhaṃ duḥkhaṃ mānasāni na te vibho\nna kartāsi na bhoktāsi mukta evāsi sarvadā",
    "index": "1.6"
  },
  {
    "verse": "eko draṣṭāsi sarvasya muktaprāyo 'si sarvadā\nayam eva hi te bandho draṣṭāraṃ paśyasītaram",
    "index": "1.7"
  },
  {
    "verse": "ahaṃ kartety ahaṃmānamahākṛṣṇāhidaṃśitaḥ\nnāhaṃ karteti viśvāsāmṛtaṃ pītvā sukhī bhava",
    "index": "1.8"
  },
  {
    "verse": "eko viśuddhabodho 'ham iti niścayavahninā\nprajvālyājñānagahanaṃ vītasokaḥ sukhī bhava",
    "index": "1.9"
  },
  {
    "verse": "yatra viśvam idaṃ bhāti kalpitaṃ rajjusarpavat\nānandaparamānandaḥ sa bodhas tvaṃ sukhaṃ cara",
    "index": "1.10"
  },
  {
    "verse": "muktābhimānī mukto hi baddho baddhābhimāny api\nkiṃ vadantīha satye 'yaṃ yā matiḥ sā gatir bhavet",
    "index": "1.11"
  },
  {
    "verse": "ātmā sākṣī vibhuḥ pūrṇa eko muktaś cid akriyaḥ\nasaṅgo nispṛhaḥ śānto bhramāt saṃsāravān iva",
    "index": "1.12"
  },
  {
    "verse": "kūṭasthaṃ bodham advaitam ātmānaṃ paribhāvaya\nābhāso 'haṃ bhramaṃ muktvā bhāvaṃ bāhyam athāntaraṃ",
    "index": "1.13"
  },
  {
    "verse": "dehābhimānapāśena ciraṃ baddho 'si putraka\nbodho 'haṃ jñānakhaḍgena tan niṣkṛtya sukhī bhava",
    "index": "1.14"
  },
  {
    "verse": "niḥsaṅgo niṣkriyo 'si tvaṃ svaprakāśo nirañjanaḥ\nayam eva hi te bandhaḥ samādhim anutiṣṭhasi",
    "index": "1.15"
  },
  {
    "verse": "tvayā vyāptam idaṃ viśvaṃ tvayi protaṃ yathārthataḥ\nśudddhabuddhasvarūpas tvaṃ, mā gamaḥ kṣudracittatām",
    "index": "1.16"
  },
  {
    "verse": "nirapekṣo nirvikāro nirbharaḥ śītalāśayaḥ\nagādhabuddhir akṣubdho bhava cinmātravāsanaḥ",
    "index": "1.17"
  },
  {
    "verse": "sākāram anṛtaṃ viddhi nirākāraṃ tu niścalam\netattattvopadeśena na punarbhavasambhavaḥ",
    "index": "1.18"
  },
  {
    "verse": "yathaivādarśam adhyasthe rūpe 'ntaḥ paritas tu saḥ\ntathaivāsmin śarīre 'ntaḥ paritaḥ parameśvaraḥ",
    "index": "1.19"
  },
  {
    "verse": "ekaṃ sarvagataṃ vyoma bahir antar yathā ghaṭe\nnityaṃ nirantaraṃ brahma sarvabhūtagaṇe tathā",
    "index": "1.20"
  },
  {
    "verse": "aho nirañjanaḥ śānto bodho 'haṃ prakṛteḥ paraḥ\netāvantam ahaṃ kālaṃ mohenaiva viḍambitaḥ",
    "index": "2.1"
  },
  {
    "verse": "yathā prakāśayāmy eko deham enaṃ tathā jagat\nato mama jagat sarvam athavā na ca kiṃcana",
    "index": "2.2"
  },
  {
    "verse": "saśarīram aho viśvaṃ parityajya mayādhunā\nkutaścit kauśalād eva paramātmā vilokyate",
    "index": "2.3"
  },
  {
    "verse": "yathā na toyato bhinnās taraṅgāḥ phenabudbudāḥ\nātmano na tathā bhinnaṃ viśvam ātmavinirgatam",
    "index": "2.4"
  },
  {
    "verse": "tantumātro bhaved eva paṭo yadvad vicāritaḥ\nātmatanmatram evedaṃ tadvad viśvaṃ vicāritam",
    "index": "2.5"
  },
  {
    "verse": "yathaivekṣurase kḷptā tena vyāptaiva śarkarā\ntathā viśvaṃ mayi kḷptaṃ mayā vyāptaṃ nirantaram",
    "index": "2.6"
  },
  {
    "verse": "ātmājñānāj jagad bhāti ātmajñānān na bhāsate\nrajjvajñānād ahir bhāti tajjñānād bhāsate na hi",
    "index": "2.7"
  },
  {
    "verse": "prakāśo me nijaṃ rūpaṃ nātirikto 'smy ahaṃ tataḥ\nyadā prakāśate viśvaṃ tadāham bhāsa eva hi",
    "index": "2.8"
  },
  {
    "verse": "aho vikalpitaṃ viśvam ajñānān mayi bhāsate\nrūpyaṃ śuktau phaṇī rajjau vāri sūryakare yathā",
    "index": "2.9"
  },
  {
    "verse": "matto vinirgataṃ viśvaṃ mayy eva layam eṣyati\nmṛdi kumbho jale vīciḥ kanake kaṭakaṃ yathā",
    "index": "2.10"
  },
  {
    "verse": "aho ahaṃ namo mahyaṃ, vināśo yasya nāsti me\nbrahmādistambaparyantaṃ jagannāśe 'pi tiṣṭhataḥ",
    "index": "2.11"
  },
  {
    "verse": "aho ahaṃ namo mahyaṃ eko 'haṃ dehavān api\nkvacin na gantā nāgantā vyāpya viśvam avasthitaḥ",
    "index": "2.12"
  },
  {
    "verse": "aho ahaṃ namo mahyaṃ dakṣo nāstīha matsamaḥ\nasaṃspṛśya śarīreṇa yena viśvaṃ ciraṃ dhṛtam",
    "index": "2.13"
  },
  {
    "verse": "aho ahaṃ namo mahyaṃ yasya me nāsti kiṃcana\nathavā yasya me sarvaṃ yad vāṅmanasagocaram",
    "index": "2.14"
  },
  {
    "verse": "jñānaṃ jñeyaṃ tathā jñātā tritayaṃ nāsti vāstavam\najñānād bhāti yatredaṃ so 'ham asmi nirañjanaḥ",
    "index": "2.15"
  },
  {
    "verse": "dvaitamūlam aho duḥkhaṃ nānyat tasyāsti bheṣajam\ndṛśyam etan mṛṣā sarvaṃ eko 'haṃ cidraso 'malaḥ",
    "index": "2.16"
  },
  {
    "verse": "bodhamātro 'ham ajñānād upadhiḥ kalpito mayā\nevaṃ vimṛśato nityaṃ nirvikalpe sthitir mama",
    "index": "2.17"
  },
  {
    "verse": "na me bandho 'sti mokṣo vā bhrāntiḥ śāntā nirāśrayā\naho mayi sthitaṃ viśvaṃ vastuto na mayi sthitam",
    "index": "2.18"
  },
  {
    "verse": "saśarīram idaṃ viśvaṃ na kiṃcid iti niścitam\nśuddhacinmātra ātmā ca tat kasmin kalpanādhunā",
    "index": "2.19"
  },
  {
    "verse": "śarīraṃ svarganarakau bandhamokṣau bhayaṃ tathā\nkalpanāmātram evaitat kiṃ me kāryaṃ cidātmanaḥ",
    "index": "2.20"
  },
  {
    "verse": "aho janasamūhe 'pi na dvaitaṃ paśyato mama\naraṇyam iva saṃvṛttaṃ kva ratiṃ karavāṇy aham",
    "index": "2.21"
  },
  {
    "verse": "nāham deho na me deho jīvo nāham, ahaṃ hi cit\nayam eva hi me bandha āsīt yā jīvite spṛhā",
    "index": "2.22"
  },
  {
    "verse": "aho bhuvanakallolair vicitrair drāk samutthitam\nmayy anantamahāmbhodhau cittavāte samudyate",
    "index": "2.23"
  },
  {
    "verse": "mayy anantamahāmbhodhau cittavāte praśāmyati\nabhāgyāj jīvavaṇijo jagat poto vinaśvaraḥ",
    "index": "2.24"
  },
  {
    "verse": "mayy anantamahāmbhodhav āścaryaṃ jīvavīcayaḥ\nudyanti ghnanti khelanti praviśanti svabhāvataḥ",
    "index": "2.25"
  },
  {
    "verse": "avināśinam ātmānam ekaṃ vijñāya tattvataḥ\ntavātmajñasya dhīrasya katham arthārjane ratiḥ",
    "index": "3.1"
  },
  {
    "verse": "ātmājñānād aho prītir viṣayabhramagocare\nśukter ajñānato lobho yathā rajatavibhrame",
    "index": "3.2"
  },
  {
    "verse": "viśvaṃ sphurati yatredaṃ taraṅgā iva sāgare\nso 'ham asmīti vijñāya, kiṃ dīna iva dhāvasi",
    "index": "3.3"
  },
  {
    "verse": "śrutvāpi śuddhacaitanyam ātmānam atisundaram\nupasthetyantasaṃsakto mālinyam adhigacchati",
    "index": "3.4"
  },
  {
    "verse": "sarvabhūteṣu cātmānaṃ sarvabhūtāni cātmani\nmuner jānata āścaryaṃ mamatvam anuvartate",
    "index": "3.5"
  },
  {
    "verse": "āsthitaḥ paramādvaitaṃ mokṣārthe 'pi vyavasthitaḥ\nāścaryaṃ kāmavaśago vikalaḥ keliśikṣayā",
    "index": "3.6"
  },
  {
    "verse": "udbhūtaṃ jñānadurmitram avadhāryātidurbalaḥ\nāścaryaṃ kāmam ākāṅkṣet kālam antam anuśritaḥ",
    "index": "3.7"
  },
  {
    "verse": "ihāmutra viraktasya nityānityavivekinaḥ\nāścaryaṃ mokṣakāmasya mokṣād eva vibhīṣikā",
    "index": "3.8"
  },
  {
    "verse": "dhīras tu bhojyamāno 'pi pīḍyamāno 'pi sarvadā\nātmānaṃ kevalaṃ paśyan na tuṣyati na kupyati",
    "index": "3.9"
  },
  {
    "verse": "ceṣṭamānaṃ śarīraṃ svaṃ paśyaty anyaśarīravat\nsaṃstave cāpi nindāyāṃ kathaṃ kṣubhyet mahāśayaḥ",
    "index": "3.10"
  },
  {
    "verse": "māyāmātram idaṃ viśvaṃ paśyan vigatakautukaḥ\napi sannihite mṛtyau kathaṃ trasyati dhīradhīḥ",
    "index": "3.11"
  },
  {
    "verse": "niḥspṛhaṃ mānasaṃ yasya nairāśye 'pi mahātmanaḥ\ntasyātmajñānatṛptasya tulanā kena jāyate",
    "index": "3.12"
  },
  {
    "verse": "svabhāvād eva jānāno dṛśyam etan na kiṃcana\nidaṃ grāhyam idaṃ tyājyaṃ sa kiṃ paśyati dhīradhīḥ",
    "index": "3.13"
  },
  {
    "verse": "antastyaktakaṣāyasya nirdvandvasya nirāśiṣaḥ\nyadṛcchayāgato bhogo na duḥkhāya na tuṣṭaye",
    "index": "3.14"
  },
  {
    "verse": "hantātmajñasya dhīrasya khelato bhogalīlayā\nna hi saṃsāravāhīkair mūḍaiḥ saha samānatā",
    "index": "4.1"
  },
  {
    "verse": "yat padaṃ prepsavo dīnāḥ śakrādyāḥ sarvadevatāḥ\naho tatra sthito yogī na harṣam upagacchati",
    "index": "4.2"
  },
  {
    "verse": "tajjñasya puṇyapāpābhyāṃ sparśo hy antar na jāyate\nna hy ākāśasya dhūmena dṛśyamānāpi saṅgati",
    "index": "4.3"
  },
  {
    "verse": "ātmaivedaṃ jagat sarvaṃ jñātaṃ yena mahātmanā\nyadṛcchayā varttamānaṃ taṃ niṣeddhuṃ kṣameta kaḥ",
    "index": "4.4"
  },
  {
    "verse": "ābrahmastambaparyante bhūtagrāme caturvidhe\nvijñasyaiva hi sāmarthyam icchānicchāvivarjane",
    "index": "4.5"
  },
  {
    "verse": "ātmānam advayaṃ kaścij jānāti jagad īśvaraṃ\nyad vetti tat sa kurute na bhayaṃ tasya kutracit",
    "index": "4.6"
  },
  {
    "verse": "na te saṅgo 'sti kenāpi kiṃ śuddhas tyaktum icchasi\nsaṅghātavilayaṃ kurvann evam eva layaṃ vraja",
    "index": "5.1"
  },
  {
    "verse": "udeti bhavato viśvaṃ vāridher iva budbudaḥ\niti jñatvaikam ātmānam evam eva layaṃ vraja",
    "index": "5.2"
  },
  {
    "verse": "pratyakṣam apy avastutvād viśvaṃ nāsty amale tvayi\nrajjusarpa iva vyaktam evam eva layaṃ vraja",
    "index": "5.3"
  },
  {
    "verse": "samaduḥkhasukhaḥ pūrṇa āśānairāśyayoḥ samaḥ\nsamajīvitamṛtyuḥ sann evam eva layaṃ vraja",
    "index": "5.4"
  },
  {
    "verse": "ākāśavad ananto 'haṃ ghaṭavat prakṛtaṃ jagat\niti jñānaṃ tathaitasya na tyāgo na graho layaḥ",
    "index": "6.1"
  },
  {
    "verse": "mahodadhir ivāhaṃ sa prapañco vīcisaṃnibhaḥ\niti jñānaṃ tathaitasya na tyāgo na graho layaḥ",
    "index": "6.2"
  },
  {
    "verse": "ahaṃ sa śuktisaṅkāśo rūpyavad viśvakalpanā\niti jñānaṃ tathaitasya na tyāgo na graho layaḥ",
    "index": "6.3"
  },
  {
    "verse": "ahaṃ vā sarvabhūteṣu sarvabhūtāny atho mayi\niti jñānaṃ tathaitasya na tyāgo na graho layaḥ",
    "index": "6.4"
  },
  {
    "verse": "mayy anantamahāmbhodhau viśvapota itastataḥ\nbhramati svāntavātena na mamāsty asahiṣṇutā",
    "index": "7.1"
  },
  {
    "verse": "mayy anantamahāmbhodhau jagadvīciḥ svabhāvataḥ\nudetu vastam āyātu na me vṛddhir na ca kṣatiḥ",
    "index": "7.2"
  },
  {
    "verse": "mayy anantamahāmbhodhau viśvaṃ nāma vikalpanā\natiśānto nirākāra etad evāham āsthitaḥ",
    "index": "7.3"
  },
  {
    "verse": "nātmā bhāveṣu no bhāvas tatrānante niranjane\nity asakto 'spṛhaḥ śānta etad evāham āstitaḥ",
    "index": "7.4"
  },
  {
    "verse": "aho cinmātram evāham indrajālopamaṃ jagat\nato mama kathaṃ kutra heyopādeyakalpanā",
    "index": "7.5"
  },
  {
    "verse": "tadā bandho yadā cittaṃ kiṃcid vāñchati ṣocati\nkiṃcin muñcati gṛhṇāti kiṃcid dhṛṣyati kupyati",
    "index": "8.1"
  },
  {
    "verse": "tadā muktir yadā cittaṃ na vāñchati na śocati\nna muñcati na gṛhṇāti na hṛṣyati na kupyati",
    "index": "8.2"
  },
  {
    "verse": "tadā bandho yadā cittaṃ saktaṃ kāsv api dṛṣṭiṣu\ntadā mokṣo yadā cittam asaktaṃ sarvadṛṣṭiṣu",
    "index": "8.3"
  },
  {
    "verse": "yadā nāhaṃ tadā mokṣo yadāhaṃ bandhanaṃ tadā\nmatveti helayā kiṃcit mā gṛhāṇa vimuñca mā",
    "index": "8.4"
  },
  {
    "verse": "kṛtākṛte ca dvandvāni kadā śāntāni kasya vā\nevaṃ jñātveha nirvedād bhava tyāgaparo 'vratī",
    "index": "9.1"
  },
  {
    "verse": "kasyāpi tāta dhanyasya lokaceṣṭāvalokanāt\njīvitecchā bubhukṣā ca bubhutsopaśamaḥ gatāḥ",
    "index": "9.2"
  },
  {
    "verse": "anityaṃ sarvam evedaṃ tāpatritayadūṣitam\nasāraṃ ninditaṃ heyam iti niścitya śāmyati",
    "index": "9.3"
  },
  {
    "verse": "ko 'sau kālo vayaḥ kiṃ vā yatra dvandvāni no nṛṇām\ntāny upekṣya yathāprāptavartī siddhim avāpnuyāt",
    "index": "9.4"
  },
  {
    "verse": "nānā mataṃ maharṣīṣāṃ sādhūnāṃ yogināṃ tathā\ndṛṣṭvā nirvedam āpannaḥ ko na śāmyati mānavaḥ",
    "index": "9.5"
  },
  {
    "verse": "kṛtvā mūrtiparijñānaṃ caitanyasya na kiṃ guruḥ\nnirvedasamatāyuktyā yas tārayati saṃsṛteḥ",
    "index": "9.6"
  },
  {
    "verse": "paśya bhūtavikārāṃs tvaṃ bhūtamātrān yathārthataḥ\ntatkṣaṇād bandhanirmuktaḥ svarūpastho bhaviṣyasi",
    "index": "9.7"
  },
  {
    "verse": "vāsanā eva saṃsāra iti sarvā vimuñca tāḥ\ntattyāgo vāsanātyāgāt sthitir adya yathā tathā",
    "index": "9.8"
  },
  {
    "verse": "vihāya vairiṇaṃ kāmam arthaṃ cānarthasaṅkulam\ndharmam apy etayor hetuṃ sarvatrānādaraṃ kuru",
    "index": "10.1"
  },
  {
    "verse": "svapnendrajālavat paśya dināni trīṇi pañca vā\nmitrakṣetradhanāgāradāradāyādisampadaḥ",
    "index": "10.2"
  },
  {
    "verse": "yatra yatra bhavet tṛṣṇā, saṃsāraṃ viddhi tatra vai\nprauḍhavairāgyam āśritya vītatṛṣṇaḥ sukhī bhava",
    "index": "10.3"
  },
  {
    "verse": "tṛṣṇāmātrātmako bandhas, tannāśo mokṣa ucyate\nbhavāsaṃsaktimātreṇa prāptituṣṭir muhurmuhuḥ",
    "index": "10.4"
  },
  {
    "verse": "tvam ekaś cetanaḥ śuddho jaḍaṃ viśvam asat tathā\navidyāpi na kiṃcit sā kā bubhutsā tathāpi te",
    "index": "10.5"
  },
  {
    "verse": "rājyaṃ sutāḥ kalatrāṇi śarīrāṇi sukhāni ca\nsaṃsaktasyāpi naṣṭāni tava janmani janmani",
    "index": "10.6"
  },
  {
    "verse": "alam arthena kāmena sukṛtenāpi karmaṇā\nebhyaḥ saṃsārakāntāre na viśrāntam abhūn manaḥ",
    "index": "10.7"
  },
  {
    "verse": "kṛtaṃ na kati janmāni kāyena manasā girā\nduḥkham āyāsadaṃ karma tad adyāpy uparamyatām",
    "index": "10.8"
  },
  {
    "verse": "bhāvābhāvavikāraś ca svabhāvād iti niścayī\nnirvikāro gatakleśaḥ sukhenaivopaśāmyati",
    "index": "11.1"
  },
  {
    "verse": "īśvaraḥ sarvanirmātā nehānya iti niścayī\nantargalitasarvāśaḥ śāntaḥ kvāpi na sajjate",
    "index": "11.2"
  },
  {
    "verse": "āpadaḥ sampadaḥ kāle daivād eveti niścayī\ntṛptaḥ svasthendriyo nityaṃ na vāñchati na śocati",
    "index": "11.3"
  },
  {
    "verse": "sukhaduḥkhe janmamṛtyū daivād eveti niścayī\nsādhyādarśī nirāyāsaḥ kurvann api na lipyate",
    "index": "11.4"
  },
  {
    "verse": "cintayā jāyate duḥkhaṃ nānyatheheti niścayī\ntayā hīnaḥ sukhī śāntaḥ sarvatra galitaspṛhaḥ",
    "index": "11.5"
  },
  {
    "verse": "nāhaṃ deho na me deho bodho 'ham iti niścayī\nkaivalyam iva saṃprāpto na smaraty akṛtaṃ kṛtam",
    "index": "11.6"
  },
  {
    "verse": "ābrahmastambaparyantam aham eveti niścayī\nnirvikalpaḥ śuciḥ śāntaḥ prāptāprāptavinirvṛtaḥ",
    "index": "11.7"
  },
  {
    "verse": "nānāścaryam idaṃ viśvaṃ na kiṃcid iti niścayī\nnirvāsanaḥ sphūrtimātro na kiṃcid iva śāmyati",
    "index": "11.8"
  },
  {
    "verse": "kāyakṛtyāsahaḥ pūrvaṃ tato vāgvistarāsahaḥ\natha cintāsahas tasmād evam evāham āsthitaḥ",
    "index": "12.1"
  },
  {
    "verse": "prītyabhāvena śabdāder adṛśyatvena cātmanaḥ\nvikṣepaikāgrahṛdaya evam evāhaṃ āsthitaḥ",
    "index": "12.2"
  },
  {
    "verse": "samādhyāsādivikṣiptau vyavahāraḥ samādhaye\nevaṃ vilokya niyamam evam evāham āsthitaḥ",
    "index": "12.3"
  },
  {
    "verse": "heyopādeyavirahād evaṃ harṣaviṣādayoḥ\nabhāvād adya he brahmann evam evāham āsthitaḥ",
    "index": "12.4"
  },
  {
    "verse": "āśramānāśramaṃ dhyānaṃ cittasvīkṛtavarjanam\nvikalpaṃ mama vīkṣyaitair evam evāham āsthitaḥ",
    "index": "12.5"
  },
  {
    "verse": "karmānuṣṭhānam ajñānād yathaivoparamas tathā\nbuddhvā saṃyag idaṃ tattvam evam evāham āsthitaḥ",
    "index": "12.6"
  },
  {
    "verse": "acintyaṃ cintyamāno 'pi cintārūpaṃ bhajaty asau\ntyaktvā tadbhāvanaṃ tasmād evam evāham āsthitaḥ",
    "index": "12.7"
  },
  {
    "verse": "evam eva kṛtaṃ yena sa kṛtārtho bhaved asau\nevam eva svabhāvo yaḥ sa kṛtārtho bhaved asau",
    "index": "12.8"
  },
  {
    "verse": "akiṃcanabhavaṃ svāsthyaṃ kaupīnatve 'pi durlabham\ntyāgādāne vihāyāsmād aham āse yathāsukham",
    "index": "13.1"
  },
  {
    "verse": "kutrāpi khedaḥ kāyasya, jihvā kutrāpi khidyate\nmanaḥ kutrāpi tat tyaktvā puruṣārthe sthitaḥ sukham",
    "index": "13.2"
  },
  {
    "verse": "kṛtaṃ kim api naiva syād iti sañcintya tattvataḥ\nyadā yat kartum āyāti tat kṛtvāse yathāsukham",
    "index": "13.3"
  },
  {
    "verse": "karmanaiṣkarmyanirbandhabhāvā dehasthayoginaḥ\nsaṃyogāyogavirahād aham āse yathāsukham",
    "index": "13.4"
  },
  {
    "verse": "arthānarthau na me sthityā gatyā na śayanena vā\ntiṣṭhan gacchan svapan tasmād aham āse yathāsukham",
    "index": "13.5"
  },
  {
    "verse": "svapato nāsti me hāniḥ siddhir yatnavato na vā\nnāśollāsau vihāyāsmād aham āse yathāsukham",
    "index": "13.6"
  },
  {
    "verse": "sukhādirūpā niyamaṃ bhāveṣv ālokya bhūriśaḥ\nśubhāśubhe vihāyāsmād aham āse yathāsukham",
    "index": "13.7"
  },
  {
    "verse": "prakṛtyā śūnyacitto yaḥ pramādād bhāvabhāvanaḥ\nnidrito bodhita iva kṣīṇasaṃsmaraṇo hi saḥ",
    "index": "14.1"
  },
  {
    "verse": "kva dhanāni kva mitrāṇi kva me viṣayadasyavaḥ\nkva śāstraṃ kva ca vijñānaṃ yadā me galitā spṛhā",
    "index": "14.2"
  },
  {
    "verse": "vijñāte sākṣipuruṣe paramātmani ceśvare\nnairāśye bandhamokṣe ca na cintā muktaye mama",
    "index": "14.3"
  },
  {
    "verse": "antarvikalpaśūnyasya bahiḥ svacchandacāriṇaḥ\nbhrāntasyeva daśās tās tās tādṛśā eva jānate",
    "index": "14.4"
  },
  {
    "verse": "yathātathopadeśena kṛtārthaḥ sattvabuddhimān\nājīvam api jijñāsuḥ paras tatra vimuhyati",
    "index": "15.1"
  },
  {
    "verse": "mokṣo viṣayavairasyaṃ bandho vaiṣayiko rasaḥ\netāvad eva vijñānaṃ yathecchasi tathā kuru",
    "index": "15.2"
  },
  {
    "verse": "vāgmiprājñamahodyogaṃ janaṃ mūkajaḍālasam\nkaroti tattvabodho 'yam atas tyakto bubhukṣubhiḥ",
    "index": "15.3"
  },
  {
    "verse": "na tvaṃ deho na te deho bhoktā kartā na vā bhavān\ncidrūpo 'si sadā sākṣī nirapekṣaḥ sukhaṃ cara",
    "index": "15.4"
  },
  {
    "verse": "rāgadveṣau manodharmau na manas te kadācana\nnirvikalpo 'si bodhātmā nirvikāraḥ sukhaṃ cara",
    "index": "15.5"
  },
  {
    "verse": "sarvabhūteṣu cātmānaṃ sarvabhūtāni cātmani\nvijñāya nirahaṃkāro nirmamas tvaṃ sukhī bhava",
    "index": "15.6"
  },
  {
    "verse": "viṣvaṃ sphurati yatredaṃ taraṅgā iva sāgare\ntat tvam eva na sandehaś cinmūrte vijvaro bhava",
    "index": "15.7"
  },
  {
    "verse": "śraddhatsva tāta śraddhatsva nātra mohaṃ kuruṣva bhoḥ\njñānasvarūpo bhagavān ātmā tvaṃ prakṛteḥ paraḥ",
    "index": "15.8"
  },
  {
    "verse": "guṇaiḥ saṃveṣṭito dehas tiṣṭhaty āyāti yāti ca\nātmā na gantā nāgantā kim enam anuśocasi",
    "index": "15.9"
  },
  {
    "verse": "dehas tiṣṭhatu kalpāntaṃ gacchatv adyaiva vā punaḥ\nkva vṛddhiḥ kva ca vā hānis tava cinmātrarūpiṇaḥ",
    "index": "15.10"
  },
  {
    "verse": "tvayy anantamahāmbhodhau viśvavīciḥ svabhāvataḥ\nudetu vāstam āyātu na te vṛddhir na vā kṣatiḥ",
    "index": "15.11"
  },
  {
    "verse": "tāta cinmātrarūpo 'si na te bhinnam idaṃ jagat\nataḥ kasya kathaṃ kutra heyopādeyakalpanā",
    "index": "15.12"
  },
  {
    "verse": "ekasminn avyaye śānte cidākāśe 'male tvayi\nkuto janma kutaḥ karma kuto 'haṃkāra eva ca",
    "index": "15.13"
  },
  {
    "verse": "yat tvaṃ paśyasi tatraikas tvam eva pratibhāsase\nkiṃ pṛthak bhāsate svarṇāt kaṭakāṅgadanūpuram",
    "index": "15.14"
  },
  {
    "verse": "ayaṃ so 'ham ayam nāhaṃ vibhāgam iti santyaja\nsarvam ātmeti niścitya niḥsaṅkalpaḥ sukhī bhava",
    "index": "15.15"
  },
  {
    "verse": "tavaivājñānato viśvaṃ tvam ekaḥ paramārthataḥ\ntvatto 'nyo nāsti saṃsārī nāsaṃsārī ca kaścana",
    "index": "15.16"
  },
  {
    "verse": "bhrāntimātram idaṃ viśvaṃ na kiṃcid iti niścayī\nnirvāsanaḥ sphūrtimātro na kiṃcid iva śāmyati",
    "index": "15.17"
  },
  {
    "verse": "eka eva bhavāmbhodhāv āsīd asti bhaviṣyati\nna te bandho 'sti mokṣo vā kṛtakṛtyaḥ sukhaṃ cara",
    "index": "15.18"
  },
  {
    "verse": "mā saṅkalpavikalpābhyāṃ cittaṃ kṣobhaya cinmaya\nupaśāmya sukhaṃ tiṣṭha svātmany ānandavigrahe",
    "index": "15.19"
  },
  {
    "verse": "tyajaiva dhyānaṃ sarvatra mā kiṃcid dhṛdi dhāraya\nātmā tvaṃ mukta evāsi kiṃ vimṛśya kariṣyasi",
    "index": "15.20"
  },
  {
    "verse": "ācakṣva śṛṇu vā tāta nānāśāstrāṇyanekaśaḥ\ntathāpi na tava svāsthyaṃ sarvavismaraṇād ṛte",
    "index": "16.1"
  },
  {
    "verse": "bhogaṃ karma samādhiṃ vā kuru vijña tathāpi te\ncittaṃ nirastasarvāśam atyarthaṃ rocayiṣyati",
    "index": "16.2"
  },
  {
    "verse": "āyāsāt sakalo duḥkhī nainaṃ jānāti kaścana\nanenaivopadeśena dhanyaḥ prāpnoti nirvṛtim",
    "index": "16.3"
  },
  {
    "verse": "vyāpāre khidyate yas tu nimeṣonmeṣayor api\ntasyālasyadhurīṇasya sukhaṃ nānyasya kasyacit",
    "index": "16.4"
  },
  {
    "verse": "idaṃ kṛtam idaṃ neti dvandvair muktaṃ yadā manaḥ\ndharmārthakāmamokṣeṣu nirapekṣaṃ tadā bhavet",
    "index": "16.5"
  },
  {
    "verse": "virakto viṣayadveṣṭā rāgī viṣayalolupaḥ\ngrahamokṣavihīnas tu na virakto na rāgavān",
    "index": "16.6"
  },
  {
    "verse": "heyopādeyatā tāvat saṃsāraviṭapāṅkuraḥ\nspṛhā jīvati yāvad vai nirvicāradaśāspadam",
    "index": "16.7"
  },
  {
    "verse": "pravṛttau jāyate rāgo nirvṛttau dveṣa eva hi\nnirdvandvo bālavad dhīmān evam eva vyavasthitaḥ",
    "index": "16.8"
  },
  {
    "verse": "hātum icchati saṃsāraṃ rāgī duḥkhajihāsayā\nvītarāgo hi nirduḥkhas tasminn api na khidyati",
    "index": "16.9"
  },
  {
    "verse": "yasyābhimāno mokṣe 'pi dehe 'pi mamatā tathā\nna ca jñānī na vā yogī kevalaṃ duḥkhabhāg asau",
    "index": "16.10"
  },
  {
    "verse": "haro yady upadeṣṭā te hariḥ kamalajo 'pi vā\ntathāpi na tava svāsthyaṃ sarvavismaraṇād ṛte",
    "index": "16.11"
  },
  {
    "verse": "tena jñānaphalaṃ prāptaṃ yogābhyāsaphalaṃ tathā\ntṛptaḥ svacchendriyo nityam ekākī ramate tu yaḥ",
    "index": "17.1"
  },
  {
    "verse": "na kadācij jagaty asmiṃs tattvajño hanta khidyati\nyata ekena tenedaṃ pūrṇaṃ brahmāṇḍamaṇḍalam",
    "index": "17.2"
  },
  {
    "verse": "na jātu viṣayāḥ ke 'pi svārāmaṃ harṣayanty amī\nsallakīpallavaprītam ivebhaṃ nimbapallavāḥ",
    "index": "17.3"
  },
  {
    "verse": "yas tu bhogeṣu bhukteṣu na bhavaty adhivāsitaḥ\nabhukteṣu nirākāṅkṣī tādṛśo bhavadurlabhaḥ",
    "index": "17.4"
  },
  {
    "verse": "bubhukṣur iha saṃsāre mumukṣur api dṛśyate\nbhogamokṣanirākāṅkṣī viralo hi mahāśāyaḥ",
    "index": "17.5"
  },
  {
    "verse": "dharmārthakāmamokṣeṣu jīvite maraṇe tathā\nkasyāpy udāracittasya heyopādeyatā na hi",
    "index": "17.6"
  },
  {
    "verse": "vāñchā na viśvavilaye na dveṣas tasya ca sthitau\nyathā jīvikayā tasmād dhanya āste yathā sukhaṃ",
    "index": "17.7"
  },
  {
    "verse": "kṛtārtho 'nena jñānenety evaṃ galitadhīḥ kṛtī\npaśyan śṛṇvan spṛśan jighrann aśnann aste yathā sukhaṃ",
    "index": "17.8"
  },
  {
    "verse": "śūnyā dṛṣṭir vṛthā ceṣṭā vikalānīndriyāṇi ca\nna spṛhā na viraktir vā kṣīṇasaṃsārasāgare",
    "index": "17.9"
  },
  {
    "verse": "na jagarti na nidrāti nonmīlati na mīlati\naho paradaśā kvāpi vartate muktacetasaḥ",
    "index": "17.10"
  },
  {
    "verse": "sarvatra dṛśyate svasthaḥ sarvatra vimalāśayaḥ\nsamastavāsanā mukto muktaḥ sarvatra rājate",
    "index": "17.11"
  },
  {
    "verse": "paśyan śṛṇvan spṛśan jighrann aśnan gṛhṇan vadanvrajan\nīhitānīhitair mukto mukta eva mahāśayaḥ",
    "index": "17.12"
  },
  {
    "verse": "na nindati na ca stauti na hṛṣyati na kupyati\nna dadāti na gṛhṇāti muktaḥ sarvatra nīrasaḥ",
    "index": "17.13"
  },
  {
    "verse": "sānurāgāṃ striyaṃ dṛṣṭvā mṛtyuṃ vā samupasthitam\navihvalamanāḥ svastho mukta eva mahāśayaḥ",
    "index": "17.14"
  },
  {
    "verse": "sukhe duḥkhe nare nāryāṃ saṃpatsu ca vipatsu ca\nviśeṣo naiva dhīrasya sarvatra samadarśinaḥ",
    "index": "17.15"
  },
  {
    "verse": "na hiṃsā naiva kāruṇyaṃ nauddhatyaṃ na ca dīnatā\nnāścaryaṃ naiva ca kṣobhaḥ kṣīṇasaṃsaraṇe nare",
    "index": "17.16"
  },
  {
    "verse": "na mukto viṣayadveṣṭā na vā viṣayalolupaḥ\nasaṃsaktamanā nityaṃ prāptāprāptam upāśnute",
    "index": "17.17"
  },
  {
    "verse": "samādhānāsamādhānahitāhitavikalpanāḥ\nśūnyacitto na jānāti kaivalyam iva saṃsthitaḥ",
    "index": "17.18"
  },
  {
    "verse": "nirmamo nirahaṃkāro na kiṃcid iti niścitaḥ\nantargalitasarvāśaḥ kurvann api karoti na",
    "index": "17.19"
  },
  {
    "verse": "manaḥprakāśasammohasvapnajāḍyavivarjitaḥ\ndaśāṃ kām api saṃprāpto bhaved galitamānasaḥ",
    "index": "17.20"
  },
  {
    "verse": "yasya bodhodaye tāvat svapnavad bhavati bhramaḥ\ntasmai sukhaikarūpāya namaḥ śāntāya tejase",
    "index": "18.1"
  },
  {
    "verse": "arjayitvākhilān arthān bhogān āpnoti puṣkalān\nna hi sarvaparityāgam antareṇa sukhī bhavet",
    "index": "18.2"
  },
  {
    "verse": "kartavyaduḥkhamārtaṇḍajvālād agdhāntarātmanaḥ\nkutaḥ praśamapīyūṣadhārāsāram ṛte sukham",
    "index": "18.3"
  },
  {
    "verse": "bhavo 'yaṃ bhāvanāmātro na kiṃcit paramarthataḥ\nnāsty abhāvaḥ svabhāvanāṃ bhāvābhāvavibhāvinām",
    "index": "18.4"
  },
  {
    "verse": "na dūraṃ na ca saṅkocāl labdham evātmanaḥ padam\nnirvikalpaṃ nirāyāsaṃ nirvikāraṃ nirañjanam",
    "index": "18.5"
  },
  {
    "verse": "vyāmohamātraviratau svarūpādānamātrataḥ\nvītaśokā virājante nirāvaraṇadṛṣṭayaḥ",
    "index": "18.6"
  },
  {
    "verse": "samastaṃ kalpanāmātram ātmā muktaḥ sanātanaḥ\niti vijñāya dhīro hi kim abhyasyati bālavat",
    "index": "18.7"
  },
  {
    "verse": "ātmā brahmeti niścitya bhāvābhāvau ca kalpitau\nniṣkāmaḥ kiṃ vijānāti kiṃ brūte ca karoti kiṃ",
    "index": "18.8"
  },
  {
    "verse": "ayaṃ so 'ham ayaṃ nāham iti kṣīṇā vikalpanāḥ\nsarvam ātmeti niścitya tūṣṇībhūtasya yoginaḥ",
    "index": "18.9"
  },
  {
    "verse": "na vikṣepo na caikāgryaṃ nātibodho na mūḍhatā\nna sukhaṃ na ca vā duḥkham upaśāntasya yoginaḥ",
    "index": "18.10"
  },
  {
    "verse": "svārājye bhaikṣavṛttau ca lābhālābhe jane vane\nnirvikalpasvabhāvasya na viṣeso 'sti yoginaḥ",
    "index": "18.11"
  },
  {
    "verse": "kva dharmaḥ kva ca vā kāmaḥ kva cārthaḥ kva vivekitā\nidaṃ kṛtam idaṃ neti dvandvair muktasya yoginaḥ",
    "index": "18.12"
  },
  {
    "verse": "kṛtyaṃ kim api naivāsti na kāpi hṛdi rañjanā\nyathājīvanam eveha jīvanmuktasya yoginaḥ",
    "index": "18.13"
  },
  {
    "verse": "kva mohaḥ kva ca vā viśvaṃ kva tad dhyānaṃ kva muktatā\nsarvasaṅkalpasīmāyāṃ viśrāntasya mahātmanaḥ",
    "index": "18.14"
  },
  {
    "verse": "yena viśvam idaṃ dṛṣṭaṃ sa nāstīti karotu vai\nnirvāsanaḥ kiṃ kurute paśyann api na paśyati",
    "index": "18.15"
  },
  {
    "verse": "yena dṛṣṭaṃ paraṃ brahma so 'haṃ brahmeti cintayet\nkiṃ cintayati niścinto dvitīyaṃ yo na paśyati",
    "index": "18.16"
  },
  {
    "verse": "dṛṣṭo yenātmavikṣepo nirodhaṃ kurute tv asau\nudāras tu na vikṣiptaḥ sādhyābhāvāt karoti kim",
    "index": "18.17"
  },
  {
    "verse": "dhīro lokaviparyasto varttamāno 'pi lokavat\nna samādhiṃ na vikṣepaṃ na lepaṃ svasya paśyati",
    "index": "18.18"
  },
  {
    "verse": "bhāvābhāvavihīno yas tṛpto nirvāsano budhaḥ\nnaiva kiṃcit kṛtaṃ tena lokadṛṣṭyā vikurvatā",
    "index": "18.19"
  },
  {
    "verse": "pravṛttau vā nirvṛttau vā naiva dhīrasya durgrahaḥ\nyadā yat kartum āyāti tatkṛtvā tiṣṭhataḥ sukham",
    "index": "18.20"
  },
  {
    "verse": "nirvāsano nirālambaḥ svacchando muktabandhanaḥ\nkṣiptaḥ saṃskāravātena ceṣṭate śuṣkaparṇavat",
    "index": "18.21"
  },
  {
    "verse": "asaṃsārasya tu kvāpi na harṣo na viṣāditā\nsa śītalamanā nityaṃ videha iva rājate",
    "index": "18.22"
  },
  {
    "verse": "kutrāpi na jihāsāsti nāśo vāpi na kutracit\nātmārāmasya dhīrasya śītalācchatarātmanaḥ",
    "index": "18.23"
  },
  {
    "verse": "prakṛtyā śūnyacittasya kurvato 'sya yadṛcchayā\nprākṛtasyeva dhīrasya na māno nāvamānatā",
    "index": "18.24"
  },
  {
    "verse": "kṛtaṃ dehena karmedaṃ na mayā śuddharūpiṇā\niti cintānurodhī yaḥ kurvann api karoti na",
    "index": "18.25"
  },
  {
    "verse": "atadvādīva kurute na bhaved api bāliśaḥ\njīvanmuktaḥ sukhī śrīmān saṃsarann api śobhate",
    "index": "18.26"
  },
  {
    "verse": "nānāvicārasuśrānto dhīro viśrāntim āgataḥ\nna kalpate na jānāti na śṛṇoti na paśyati",
    "index": "18.27"
  },
  {
    "verse": "asamādher avikṣepān na mumukṣur na cetaraḥ\nniścitya kalpitaṃ paśyan brahmaivāste mahāśayaḥ",
    "index": "18.28"
  },
  {
    "verse": "yasyāntaḥ syād ahaṅkāro na karoti karoti saḥ\nnirahaṅkāradhīreṇa na kiṃcid akṛtaṃ kṛtam",
    "index": "18.29"
  },
  {
    "verse": "nodvignaṃ na ca santuṣṭam akartṛ spandavarjitam\nnirāśaṃ gatasandehaṃ cittaṃ muktasya rājate",
    "index": "18.30"
  },
  {
    "verse": "nirdhyātuṃ ceṣṭituṃ vāpi yac cittaṃ na pravarttate\nnirnimittam idaṃ kin tu nirdhyāyati viceṣṭate",
    "index": "18.31"
  },
  {
    "verse": "tattvaṃ yathārtham ākarṇya mandaḥ prāpnoti mūḍhatām\natha vāyāti saṅkocam amūḍhaḥ ko 'pi mūḍhavat",
    "index": "18.32"
  },
  {
    "verse": "ekāgratā nirodho vā mūḍhair abhyasyate bhṛśam\ndhīrāḥ kṛtyaṃ na paśyanti suptavat svapade sthitāḥ",
    "index": "18.33"
  },
  {
    "verse": "aprayatnāt prayatnād vā mūḍho nāpnoti nirvṛtim\ntattvaniścayamātreṇa prājño bhavati nirvṛtaḥ",
    "index": "18.34"
  },
  {
    "verse": "śuddhaṃ buddhaṃ priyaṃ pūrṇaṃ niṣprapañcaṃ nirāmayam\nātmānaṃ taṃ na jānanti tatrābhyāsaparā janāḥ",
    "index": "18.35"
  },
  {
    "verse": "nāpnoti karmaṇā mokṣaṃ vimūḍho 'bhyāsarūpiṇā\ndhanyo vijñānamātreṇa muktas tiṣṭhaty avikriyaḥ",
    "index": "18.36"
  },
  {
    "verse": "mūḍho nāpnoti tad brahma yato bhavitum icchati\nanicchann api dhīro hi parabrahmasvarūpabhāk",
    "index": "18.37"
  },
  {
    "verse": "nirādhārā grahavyagrā mūḍhāḥ saṃsārapoṣakāḥ\netasyānarthamūlasya mūlacchedaḥ kṛto budhaiḥ",
    "index": "18.38"
  },
  {
    "verse": "na śāntiṃ labhate mūḍho yataḥ śamitum icchati\ndhīras tattvaṃ viniścitya sarvadā śāntamānasaḥ",
    "index": "18.39"
  },
  {
    "verse": "kvātmano darśanaṃ tasya yad dṛṣṭam avalambate\ndhīrās taṃ taṃ na paśyanti paśyanty ātmānam avyayam",
    "index": "18.40"
  },
  {
    "verse": "kva nirodho vimūḍhasya yo nirbandhaṃ karoti vai\nsvārāmasyaiva dhīrasya sarvadāsāv akṛtrimaḥ",
    "index": "18.41"
  },
  {
    "verse": "bhāvasya bhāvakaḥ kaścin na kiṃcid bhāvako 'paraḥ\nubhayābhāvakaḥ kaścid evam eva nirākulaḥ",
    "index": "18.42"
  },
  {
    "verse": "śuddham advayam ātmānaṃ bhāvayanti kubuddhayaḥ\nna tu jānanti saṃmohād yāvajjīvam anirvṛtāḥ",
    "index": "18.43"
  },
  {
    "verse": "mumukṣor buddhir ālambam antareṇa na vidyate\nnirālambaiva niṣkāmā buddhir muktasya sarvadā",
    "index": "18.44"
  },
  {
    "verse": "viṣayadvīpino vīkṣya cakitāḥ śaraṇārthinaḥ\nviśanti jhaṭiti kroḍaṃ nirodhaikāgryasiddhaye",
    "index": "18.45"
  },
  {
    "verse": "nirvāsanaṃ hariṃ dṛṣṭvā tūṣṇīṃ viṣayadantinaḥ\npalāyante na śaktās te sevante kṛtacāṭavaḥ",
    "index": "18.46"
  },
  {
    "verse": "na muktikārikāṃ dhatte niḥśaṅko yuktamānasaḥ\npaśyañ chṛṇvan spṛśañ jighrann aśnann āste yathāsukham",
    "index": "18.47"
  },
  {
    "verse": "vastuśravaṇamātreṇa śuddhabuddhir nirākulaḥ\nnaivācāramanācāram audāsyaṃ vā prapaśyati",
    "index": "18.48"
  },
  {
    "verse": "yadā yat kartum āyāti tadā tatkurute ṛjuḥ\nśubhaṃ vāpy aśubhaṃ vāpi tasya ceṣṭā hi bālavat",
    "index": "18.49"
  },
  {
    "verse": "svātantryāt sukham āpnoti svātantryāl labhate param\nsvātantryān nirvṛtiṃ gacchet svātantryāt paramaṃ padam",
    "index": "18.50"
  },
  {
    "verse": "akartṛtvam abhoktṛtvaṃ svātmano manyate yadā\ntadā kṣīṇā bhavanty eva samastāś cittavṛttayaḥ",
    "index": "18.51"
  },
  {
    "verse": "ucchṛṅkhalāpy akṛtikā sthitir dhīrasya rājate\nna tu saspṛhacittasya śāntir mūḍhasya kṛtrimā",
    "index": "18.52"
  },
  {
    "verse": "vilasanti mahābhogair viśanti girigahvarān\nnirastakalpanā dhīrā abaddhā muktabuddhayaḥ",
    "index": "18.53"
  },
  {
    "verse": "śrotriyaṃ devatāṃ tīrtham aṅganāṃ bhūpatiṃ priyam\ndṛṣṭvā sampūjya dhīrasya na kāpi hṛdi vāsanā",
    "index": "18.54"
  },
  {
    "verse": "bhṛtyaiḥ putraiḥ kalatraiś ca dauhitraiś cāpi gotrajaiḥ\nvihasya dhikkṛto yogī na yāti vikṛtiṃ manāk",
    "index": "18.55"
  },
  {
    "verse": "santuṣṭo 'pi na santuṣṭaḥ khinno 'pi na ca khidyate\ntasyāścaryadaśāṃ tāṃ tāṃ tādṛśā eva jānate",
    "index": "18.56"
  },
  {
    "verse": "kartavyataiva saṃsāro na tāṃ paśyanti sūrayaḥ\nśūnyākārā nirākārā nirvikārā nirāmayāḥ",
    "index": "18.57"
  },
  {
    "verse": "akurvann api saṃkṣobhād vyagraḥ sarvatra mūḍhadhīḥ\nkurvann api tu kṛtyāni kuśalo hi nirākulaḥ",
    "index": "18.58"
  },
  {
    "verse": "sukham āste sukhaṃ śete sukham āyāti yāti ca\nsukhaṃ vakti sukhaṃ bhuṅkte vyavahāre 'pi śāntadhīḥ",
    "index": "18.59"
  },
  {
    "verse": "svabhāvād yasya naivārtir lokavad vyavahāriṇaḥ\nmahāhrada ivākṣobhyo gatakleśaḥ suśobhate",
    "index": "18.60"
  },
  {
    "verse": "nivṛttir api mūḍhasya pravṛttir upajāyate\npravṛttir api dhīrasya nivṛttiphalabhāginī",
    "index": "18.61"
  },
  {
    "verse": "parigraheṣu vairāgyaṃ prāyo mūḍhasya dṛśyate\ndehe vigalitāśasya kva rāgaḥ kva virāgatā",
    "index": "18.62"
  },
  {
    "verse": "bhāvanābhāvanāsaktā dṛṣṭir mūḍhasya sarvadā\nbhāvyabhāvanayā sā tu svasthasyādṛṣṭirūpiṇī",
    "index": "18.63"
  },
  {
    "verse": "sarvārambheṣu niṣkāmo yaś cared bālavan muniḥ\nna lepas tasya śuddhasya kriyamāṇe 'pi karmaṇi",
    "index": "18.64"
  },
  {
    "verse": "sa eva dhanya ātmajñaḥ sarvabhāveṣu yaḥ samaḥ\npaśyan śṛṇvan spṛśan jighrann aśnan nistarṣamānasaḥ",
    "index": "18.65"
  },
  {
    "verse": "kva saṃsāraḥ kva cābhāsaḥ kva sādhyaṃ kva ca sādhanam\nākāśasyeva dhīrasya nirvikalpasya sarvadā",
    "index": "18.66"
  },
  {
    "verse": "sa jayaty arthasaṃnyāsī pūrṇasvarasavigrahaḥ\nakṛtrimo 'navacchinne samādhir yasya vartate",
    "index": "18.67"
  },
  {
    "verse": "bahunātra kim uktena jñātatattvo mahāśayaḥ\nbhogamokṣanirākāṅkṣī sadā sarvatra nīrasaḥ",
    "index": "18.68"
  },
  {
    "verse": "mahadādi jagaddvaitaṃ nāmamātravijṛmbhitam\nvihāya śuddhabodhasya kiṃ kṛtyam avaśiṣyate",
    "index": "18.69"
  },
  {
    "verse": "bhramabhūtam idaṃ sarvaṃ kiṃcin nāstīti niścayī\nalakṣyasphuraṇaḥ śuddhaḥ svabhāvenaiva śāmyati",
    "index": "18.70"
  },
  {
    "verse": "śuddhasphuraṇarūpasya dṛśyabhāvam apaśyataḥ\nkva vidhiḥ kva ca vairāgyaṃ kva tyāgaḥ kva śamo 'pi vā",
    "index": "18.71"
  },
  {
    "verse": "sphurato 'nantarūpeṇa prakṛtiṃ ca na paśyataḥ\nkva bandhaḥ kva ca vā mokṣaḥ kva harṣaḥ kva viṣāditā",
    "index": "18.72"
  },
  {
    "verse": "buddhiparyantasaṃsāre māyāmātraṃ vivartate\nnirmamo nirahaṅkāro niṣkāmaḥ śobhate budhaḥ",
    "index": "18.73"
  },
  {
    "verse": "akṣayaṃ gatasantāpam ātmānaṃ paśyato muneḥ\nkva vidyā ca kva vā viśvaṃ kva deho 'haṃ mameti vā",
    "index": "18.74"
  },
  {
    "verse": "nirodhādīni karmāṇi jahāti jaḍadhīr yadi\nmanorathān pralāpāṃś ca kartum āpnoty atatkṣaṇāt",
    "index": "18.75"
  },
  {
    "verse": "mandaḥ śrutvāpi tadvastu na jahāti vimūḍhatām\nnirvikalpo bahiryatnād antarviṣayalālasaḥ",
    "index": "18.76"
  },
  {
    "verse": "jñānād galitakarmā yo lokadṛṣṭyāpi karmakṛt\nnāpnoty avasaraṃ kartuṃ vaktum eva na kiṃcana",
    "index": "18.77"
  },
  {
    "verse": "kva tamaḥ kva prakāśo vā hānaṃ kva ca na kiṃcana\nnirvikārasya dhīrasya nirātaṅkasya sarvadā",
    "index": "18.78"
  },
  {
    "verse": "kva dhairyaṃ kva vivekitvaṃ kva nirātaṅkatāpi vā\nanirvācyasvabhāvasya niḥsvabhāvasya yoginaḥ",
    "index": "18.79"
  },
  {
    "verse": "na svargo naiva narako jīvanmuktir na caiva hi\nbahunātra kim uktena yogadṛṣṭyā na kiṃcana",
    "index": "18.80"
  },
  {
    "verse": "naiva prārthayate lābhaṃ nālābhenānuśocati\ndhīrasya śītalaṃ cittam amṛtenaiva pūritam",
    "index": "18.81"
  },
  {
    "verse": "na śāntaṃ stauti niṣkāmo na duṣṭam api nindati\nsamaduḥkhasukhas tṛptaḥ kiṃcit kṛtyaṃ na paśyati",
    "index": "18.82"
  },
  {
    "verse": "dhīro na dveṣṭi saṃsāram ātmānaṃ na didṛkṣati\nharṣāmarṣavinirmukto na mṛto na ca jīvati",
    "index": "18.83"
  },
  {
    "verse": "niḥsnehaḥ putradārādau niṣkāmo viṣayeṣu ca\nniścintaḥ svaśarīre 'pi nirāśaḥ śobhate budhaḥ",
    "index": "18.84"
  },
  {
    "verse": "tuṣṭiḥ sarvatra dhīrasya yathāpatitavartinaḥ\nsvacchandaṃ carato deśān yatrāstamitaśāyinaḥ",
    "index": "18.85"
  },
  {
    "verse": "patatūdetu vā deho nāsya cintā mahātmanaḥ\nsvabhāvabhūmiviśrāntivismṛtāśeṣasaṃsṛteḥ",
    "index": "18.86"
  },
  {
    "verse": "akiṃcanaḥ kāmacāro nirdvandvaś chinnasaṃśayaḥ\nasaktaḥ sarvabhāveṣu kevalo ramate budhaḥ",
    "index": "18.87"
  },
  {
    "verse": "nirmamaḥ śobhate dhīraḥ samaloṣṭāśmakāñcanaḥ\nsubhinnahṛdayagranthir vinirdhūtarajastamaḥ",
    "index": "18.88"
  },
  {
    "verse": "sarvatrānavadhānasya na kiṃcid vāsanā hṛdi\nmuktātmano vitṛptasya tulanā kena jāyate",
    "index": "18.89"
  },
  {
    "verse": "jānann api na jānāti paśyann api na paśyati\nbruvann api na ca brūte ko 'nyo nirvāsanād ṛte",
    "index": "18.90"
  },
  {
    "verse": "bhikṣur vā bhūpatir vāpi yo niṣkāmaḥ sa śobhate\nbhāveṣu galitā yasya śobhanāśobhanā matiḥ",
    "index": "18.91"
  },
  {
    "verse": "kva svācchandyaṃ kva saṅkocaḥ kva vā tattvaviniścayaḥ\nnirvyājārjavabhūtasya caritārthasya yoginaḥ",
    "index": "18.92"
  },
  {
    "verse": "ātmaviśrāntitṛptena nirāśena gatārtinā\nantar yad anubhūyeta tat kathaṃ kasya kathyate",
    "index": "18.93"
  },
  {
    "verse": "supto 'pi na suṣuptau ca svapne 'pi śayito na ca\njāgare 'pi na jāgarti dhīras tṛptaḥ pade pade",
    "index": "18.94"
  },
  {
    "verse": "jñaḥ sacinto 'pi niścintaḥ sendriyo 'pi nirindriyaḥ\nsabuddhir api nirbuddhiḥ sāhaṅkāro 'nahaṃkṛtiḥ",
    "index": "18.95"
  },
  {
    "verse": "na sukhī na ca vā duḥkhī na virakto na saṅgavān\nna mumukṣur na vā mukto na kiṃcin na ca kiṃcana",
    "index": "18.96"
  },
  {
    "verse": "vikṣepe 'pi na vikṣiptaḥ samādhau na samādhimān\njāḍye 'pi na jaḍo dhanyaḥ pāṇḍitye 'pi na paṇḍitaḥ",
    "index": "18.97"
  },
  {
    "verse": "mukto yathāsthitisvasthaḥ kṛtakartavyanirvṛtaḥ\nsamaḥ sarvatra vaitṛṣṇyān na smaraty akṛtaṃ kṛtam",
    "index": "18.98"
  },
  {
    "verse": "na prīyate vandyamāno nindyamāno na kupyati\nnaivodvijati maraṇe jīvane nābhinandati",
    "index": "18.99"
  },
  {
    "verse": "na dhāvati janākīrṇaṃ nāraṇyam upaśāntadhīḥ\nyathātathā yatratatra sama evāvatiṣṭhate",
    "index": "18.100"
  },
  {
    "verse": "tattvavijñānasandaṃśam ādāya hṛdayodarāt\nnānāvidhaparāmarśaśalyoddhāraḥ kṛto mayā",
    "index": "19.1"
  },
  {
    "verse": "kva dharmaḥ kva ca vā kāmaḥ kva cārthaḥ kva vivekitā\nkva dvaitaṃ kva ca vādvaitaṃ svamahimni sthitasya me",
    "index": "19.2"
  },
  {
    "verse": "kva bhūtaṃ kva bhaviṣyad vā vartamānam api kva vā\nkva deśaḥ kva ca vā nityaṃ svamahimni sthitasya me",
    "index": "19.3"
  },
  {
    "verse": "kva cātmā kva ca vānātmā kva śubhaṃ kvāsubhaṃ yathā\nkva cintā kva ca vācintā svamahimni sthitasya me",
    "index": "19.4"
  },
  {
    "verse": "kva svapnaḥ kva suṣuptir vā kva ca jāgaraṇaṃ tathā\nkva turiyaṃ bhayaṃ vāpi svamahimni sthitasya me",
    "index": "19.5"
  },
  {
    "verse": "kva dūraṃ kva samīpaṃ vā bahyaṃ kvābhyantaraṃ kva vā\nkva sthūlaṃ kva ca vā sūkṣmaṃ svamahimni sthitasya me",
    "index": "19.6"
  },
  {
    "verse": "kva mṛtyurjīvitaṃ vā kva lokāḥ kvāsya kva laukikam\nkva layaḥ kva samādhir vā svamahimni sthitasya me",
    "index": "19.7"
  },
  {
    "verse": "alaṃ trivargakathayā yogasya kathayāpy alam\nalaṃ vijñānakathayā viśrāntasya mamātmani",
    "index": "19.8"
  },
  {
    "verse": "kva bhūtāni kva deho vā kvendriyāṇi kva vā manaḥ\nkva śūnyaṃ kva ca nairāśyaṃ matsvarūpe nirañjane",
    "index": "20.1"
  },
  {
    "verse": "kva śāstraṃ kvātmavijñānaṃ kva vā nirviṣayaṃ manaḥ\nkva tṛptiḥ kva vitṛṣṇatvaṃ gatadvandvasya me sadā",
    "index": "20.2"
  },
  {
    "verse": "kva vidyā kva ca vāvidyā kvāhaṃ kvedaṃ mama kva vā\nkva bandhaḥ kva ca vā mokṣaḥ svarūpasya kva rūpitā",
    "index": "20.3"
  },
  {
    "verse": "kva prārabdhāni karmāṇi jīvanmuktir api kva vā\nkva tad videhakaivalyaṃ nirviśeṣasya sarvadā",
    "index": "20.4"
  },
  {
    "verse": "kva kartā kva ca vā bhoktā niṣkriyaṃ sphuraṇaṃ kva vā\nkvāparokṣaṃ phalaṃ vā kva niḥsvabhāvasya me sadā",
    "index": "20.5"
  },
  {
    "verse": "kva lokaḥ kva mumukṣur vā kva yogī jñānavān kva vā\nkva baddhaḥ kva ca vā muktaḥ svasvarūpe 'ham advaye",
    "index": "20.6"
  },
  {
    "verse": "kva sṛṣṭiḥ kva ca saṃhāraḥ kva sādhyaṃ kva ca sādhanam\nkva sādhakaḥ kva siddhir vā svasvarūpe 'ham advaye",
    "index": "20.7"
  },
  {
    "verse": "kva pramātā pramāṇaṃ vā kva prameyaṃ kva ca pramā\nkva kiṃcit kva na kiṃcid vā sarvadā vimalasya me",
    "index": "20.8"
  },
  {
    "verse": "kva vikṣepaḥ kva caikagryaṃ kva nirbodhaḥ kva mūḍhatā\nkva harṣaḥ kva viṣādo vā sarvadā niṣkriyasya me",
    "index": "20.9"
  },
  {
    "verse": "kva caiṣa vyavahāro vā kva ca sā paramārthatā\nkva sukhaṃ kva ca vā dukhaṃ nirvimarśasya me sadā",
    "index": "20.10"
  },
  {
    "verse": "kva māyā kva ca saṃsāraḥ kva prītir viratiḥ kva vā\nkva jīvaḥ kva ca tadbrahma sarvadā vimalasya me",
    "index": "20.11"
  },
  {
    "verse": "kva pravṛttir nirvṛttir vā kva muktiḥ kva ca bandhanam\nkūṭasthanirvibhāgasya svasthasya mama sarvadā",
    "index": "20.12"
  },
  {
    "verse": "kvopadeśaḥ kva vā śāstraṃ kva śiṣyaḥ kva ca vā guruḥ\nkva cāsti puruṣārtho vā nirupādheḥ śivasya me",
    "index": "20.13"
  },
  {
    "verse": "kva cāsti kva ca vā nāsti kvāsti caikaṃ kva ca dvayam\nbahunātra kim uktena kiṃcin nottiṣṭhate mama",
    "index": "20.14"
  }
]